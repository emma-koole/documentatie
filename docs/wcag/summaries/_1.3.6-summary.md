<!-- @license CC0-1.0 -->

Zorg dat het doel van iconen en andere belangrijke componenten op een webpagina herkent kan worden door de software. Dan kan hulptechnologie aanvullende informatie geven of de vormgeving aanpassen.

Dit succescriterium gaat een stap verder dan [WCAG-succescriterium 1.3.5](/wcag/1.3.5). Niet alleen het doel van formuliervelden, maar ook die van andere belangrijke onderdelen op een webpagina moet in de HTML-code beschreven zijn.

Hierdoor kan hulptechnologie een website aanpassen en beter begrijpbaar en bedienbaar maken voor mensen met een cognitieve beperking. Door bijvoorbeeld icoontjes aan te passen of toe te voegen of door te zorgen dat een gebruiker alleen de hoofdinhoud hoeft te lezen en de rest van de pagina te verbergen.

Een andere toepassing zou kunnen zijn om een 'schil' om de website te maken die alleen een reeks iconen laat zien, in plaats van een menu in woorden.

Dit helpt gebruikers die moeite hebben met bijvoorbeeld:

- leren, communiceren, lezen, schrijven of rekenen;
- nieuwe of complexe informatie begrijpen of nieuwe vaardigheden leren;
- geheugen en aandacht.

Deze technologie is volop in ontwikkeling en vergt nog veel onderzoek. Het W3C beveelt op dit moment ook nog geen technieken aan die in de praktijk gebruikt kunnen worden.
